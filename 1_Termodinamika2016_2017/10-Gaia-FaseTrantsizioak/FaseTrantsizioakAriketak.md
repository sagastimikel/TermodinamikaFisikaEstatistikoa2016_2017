1. Esku artean dugun sistemak 1, 2 eta 3 zenbakiez ezaugarrituko ditugun hiru fase kristalinoetan agertu daiteke.
Puntu hirukoitzaren inguruetan honako hau bete da:
     $$s_{3}>s_{2}>s_{1}$$
      $$v_{3}>v_{2}<v_{1}$$
    Horietan, $s$ eta $v$ dira entropia eta bolumen molarrak, hurrenez hurren.
   * Irudikatu grafikoki faseen oreka-kurbak puntu hirukoitzaren inguruetan, $p/T$ diagraman.

2. $UF_6$ uranio fluoruroaren lurrun-presioa (solidoa eta likidoa) Hg mm-tan honako adierazpenen hauen bidez lor daiteke:
      $$\log p_s  = 10.648 - \frac{{2259}}{T}$$
      $$\log p_l  = 7.540 - \frac{{1511}}{T}$$
    * Zer baldintzatan lor daiteke $UF_6$ konposatuaren solido, likido eta gasaren arteko oreka?
    * Presioa 1 atm denean, zer tenperaturatan agertuko du fluoruroak bere lurrunarekiko oreka?
3. Honako hauek dira amoniakoaren kasuan lurruntzeari eta sublimazioari dagozkien oreka-kurben adierazpenak:

      $$\ln p = 24.38 - \frac{{3063}}{T}$$
      $$\ln p = 27.92 - \frac{{3754}}{T}$$

    * Lortu, kasu bakoitzean, fase-trantsizioari dagokion beroa; hots, lurrunketa-beroa eta sublimazio-beroa.
    * Lortu, berebat, puntu hirukoitzari dagozkion presioa eta tenperatura.

4. Hidrogenoaren puntu hirukoitzaren tenperatura 14 K da eta, tenperatura berean, hari dagokion fusio-beroa, 80 J/g.
Likidoari dagokion lurrun-presioa honako adierazpen honek eman digu:

      $$\ln p=6.8-\frac{122}{T}-0.3\ln T$$

    * Lortu hidrogeno solidoaren lurrun-presioa 10 K-ean.
      (***Laguntza***: gogoratu *Hess*-en legea, zeinaren arabera puntu hirukoitzean agertu daitezkeen fase-trantsizioekin lotutako beroen batura nulua den.
   Hau da: $\Delta H_{s \to l} + \Delta H_{l \to g} + \Delta H_{g \to s} = 0$)
5. Esku artean dugun sistemaren kasuan ezaguna da solido/likido oreka-kurbaren malda, puntu hirukoitzean (20 K-ean): $10^2$.
Gainera, puntu horretan, fase solidoaren eta likidoaren arteko bolumen espezifikoen arteko kendura ere ezaguna da (tenperatura-tarte handi batean konstantea dena): $2\times 10^{-2}$.
    * Lortu zer presiotan hasiko den irakiten solidoa, 12 K-eko tenperaturan.
      Honako hau da likido/lurruna oreka-kurbaren adierazpena:
      $$p = T^{\frac{3}{{10}}} \exp \left( {\frac{{6.8T - 122}}{T}} \right)$$
6. $CO_{2}$ solidoaren lurrun-presioaren adierazpena hauxe da:
      $$\ln p =  - \frac{{3115}}{T} + 27.52$$
    * Horretan, $p$ da presioa Pa-etan adierazita eta $T$, tenperatura K-ean.
    * Puntu hirukoitzaren tenperatura -56.2 $^{\circ}$ C da  eta fusio-beroa, 8328 J/mol.
    * Lortu $CO_{2}$ likidoaren lurrun-presioa 0 $^{\circ}$ C-an.
7. Zilindro batean 500 gr ur likido dago, 0.25 atm eta 20 $^{\circ}$ C-an. 80 $^{\circ}$ C-an dagoen bero-iturriarekin kontaktuan ezarriz eta presioa konstante mantenduz, ura berotu da.
    * Lortu uraren eta bero-iturriaren entropia-aldakuntzak.
Lurruna/likidoa oreka-kurbak ondoko ekuazioari segitu dio:
    $$\ln p = \frac{{ - 4881}}{T} + 19.72$$
      Adierazpen horretan $p$ presioa merkurio-milimetrotan neurtu da.
      Uraren bero-ahalmena da 0.3 cal/gK.

8. 80 $^{\circ}$ C-an dagoen bero-iturriarekin ukipenean, bi zatitan banaturik dagoen tanga dugu esku artean. Zatietako batean 100 gr ur dago, 1 atm-n. Bestea, ordea, askoz ere handiagoa, hustu dugu. Zati biak lotu duen giltza irekitakoan, ura oso-osorik lurrundu da eta, bukaerako oreka-egoeran, 0.25 atm-n dagoen lurruna baino ez dago.
    * Irudikatu hasierako eta bukaerako egoerak $p/T$ diagraman.
    * Lortu urari dagokion entropia-aldaketa.
Uraren lurrunketaren bero--sorra  540 cal/g da.
Ur likidoaren zabalkuntza-koefizientea $\alpha = 0.5 \times 10^{ - 3}  K^{- 1}$, 80 $^{\circ}$ C-an.
Ur likidoaren presioarekiko bolumen-aldakuntza arbuiagarria da.
Onartu lurruna gas ideala dela eta $v_g  >  > v_l$ bete dela.
9. Ur likidoaren entropia molarra 70 J/Kmol da, 25 $^{\circ}$ C eta 1 atm-eko baldintzatan.
Lortu ondokoak:
    * Ur-lurrunaren entropia molarra 120 $^{\circ}$ C eta 2 atm-n; lurrunari dagokion egoera-ekuazioa ondoko hau dela onartuz: $p(v-b)=RT$, non $b=0.0305$ l/mol den.
    * Aipaturiko bi egoeren arteko *Gibbs*-en funtzioaren aldaketa.
    Likidoaren bero-ahalmena: 4.2 J/gK.
    Lurrunaren bero-ahalmena:  $c_p  = c_1  + c_2 T$, non $c_1  = 30.1$ J/molK den eta $c_2  = 11.3 \times 10^{ - 3}$ J/molK $^2$.
      Uraren lurrunketa bero-sorra (100 $^{\circ}$ C eta 1 atm-n): 540 cal/g.
10. Esku artean dugun sistemari dagokion lurrunketa-tenperatura 7 $^{\circ}$ C da, presioa 1 atmosfera denean. Lurrunketa-prozesuari dagokion entropia-aldaketa ondoko adierazpenak eman digu: $\Delta s=a(T-T_{0})$, non $a=0.0676$ cal K $^{-2}$ mol $^{-1}$ den eta $T_{0}=560$ K.
Fase likidoaren bolumen molarra gas faseari dagokionarekin alderatuz baztergarria dela onartuz eta, gainera, gas fasea gas idealtzat harturik, lortu ondokoak 120 $^{\circ}$ C-an:
    * lurrun-presioa,
    * lurrunketa-entalpia eta
    * 120 $^{\circ}$ C-an gertatuko den barne-energiaren aldaketa.
11. Aztertu beharreko sistema ondokoa da: 1 atm-n dagoen gordailuan sartu dugun substantzia baten lurruna. Gordailua 400 K-ean dagoen bero--iturriarekin kontaktuan jarri dugu; eta, tenperatura konstate mantenduz, 10 atm-raino konprimatu dugu.
Ezaguna da substantzia hori 300 K-ean eta 1 atm-ko presioan lurrunduko dela.
Lurrunketa prozesuari dagokion entropia-aldakuntza malda negatiboko lerro zuzena da, ondokoa hain zuzen ere: $\Delta s=-0.0676$ (cal/K $^2$ mol) $\times T + 37.856$ (cal/mol K).
Substantziaren likidoaren bolumen espezifikoak ondoko egoera-ekuazioari segitu dio: $v=v_{0}(1+aT)$; $a=10^{-6}$ K $^{-1}$.
    * Irudikatu prozesua $p/T$ diagraman, ezagunak diren puntu guztiak kokatuz.
    * Kalkulatu sistemaren entropia-aldakuntza.
    * Kalkulatu fase-trantsizioan gertatu den barne-energiaren aldaketa.
    * Puntu hirukoitzaren tenperatura 200 K bada, nola kalkulatuko zenuke puntu hirukoitzaren presioaren balioa? Azaldu.
12. Esku artean 30 $^{\circ}$ C-an eta 1 atm-n dagoen 1 Kg ur likidoa dugu eta -20 $^{\circ}$ C-an dagoen 0.5 kg izotzarekin kontaktu termikoan jarri da.
    * Lortu zenbat izotz urtuko den.
    * Lortu sistema osoaren entropia-aldakuntza.
    * Zer gertatuko litzateke 1 kg ur egon beharrean 2 kg balego?
      $$C_{p}( \textrm{  ur lik.}) = 1.0 \textrm{  cal}$$
      $$C_{p}( \textrm{  ur sol.})= 0.5 \textrm{  cal}$$
      $$\Delta H( \textrm{  fusioa izotza}) = 80.0 \textrm{  cal}$$
